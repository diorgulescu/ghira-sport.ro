+++
title = 'Despre'
date = 2024-03-06T17:15:46+02:00
draft = false
+++
<!--![logo](/images/g214.svg)--> 

**Dacă ești un om ocupat (ai copii, loc de muncă stresant și alte obligații) în căutarea unei metode de-a te ține sănătos și funcțional, dar cu investiție mică de timp (îți ajung și 15 minute pe zi, în caz pesimist), ai ajuns unde trebuie.**

**„Kettlebell”** este denumirea englezească a unor greutăți/gantere sub forma unor bile „cu mâner”. În limbile slavone, acestea sunt referite prin „gyria (*ги́ря*)”, iar în română nu cred că li s-a găsit un cuvânt dedicat încă (cel englezesc fiind folosit extensiv), așa că le vom numi **„ghire”** de acum înainte (cei din Republica Moldova folosesc acest cuvânt cu brio, de multe decenii - apropo, ei au federație de sport pentru această disciplină).

**Antrenamentul cu ghira** este intersecția exercițiilor de forță cu cele de anduranță, din simplul motiv că nu sunt folosite greutăți mari iar durata unui antrenament este suficientă pentru a stimula condiționarea fizică. **Și mai interesant** este faptul că tot ce dezvolți lucrând cu ghirele te va ajuta în restul activităților: alergat, cărat bagaje și cumpărături, pedalat, dat cu sapa, ridicatul copiilor și multe altele (găsești pe site destule resurse și referințe în această privință). 

**Este o unealtă extrem de versatilă și portabilă.** Cu doar câteva mișcări și exerciții ce-ți pun în mișcare întregul corp (genuflexiuni, legănări, smuls, aruncat de la piept, fandări, șamd. - dacă acești termeni sunt total străini, nu te speria și nu-ți bate capul), ești complet acoperit, cu condiția de-a fi consecvent în timp.

**Ghirele sunt cunoscute în lume drept unealta care „pune umărul” la dezvoltarea longevității.** Prin antrenarea simultană a forței și anduranței fizice, câștigul cardiovascular este enorm, iar acesta poate fi amplificat prin alte ajustări ale stilului de viață. Găsești pe acest site idei despre subiect. Totodată, vei descoperi că îți poți stimula creșterea puterii și a masei musculare (mai ales ca începător) fără a-ți pune în pericol coloana vertebrală sau alte *„angrenaje”* vitale (desigur, execuția corectă a exercițiilor te ferește de accidentări, dar chiar și dacă mai comiți greșeli, acestea nu-ți vor afecta pe deplin viața din afara antrenamentului - crede-mă, am greșit de suficiente ori și încă o mai fac)

Avem idei de antrenament/exerciții, logoree pe varii subiecte conexe, exerciții complementare și diverse relatări ale experiențelor proprii. 

Hai la explorat! Baftă ție și numai bine!
